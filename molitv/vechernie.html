<html>
<head>
	<meta charset="utf-8">
	<meta name="viewport" content="width=device-width, initial-scale=1.0">
	<link rel="stylesheet" href="../css/stl3 - копия.css" >
	<title>Молитвослов</title>
	<!--meta name="viewport" content="width=1170, initial-scale=1.0, maximum-scale=1.0, user-scalable=0"-->
</head>
<body>
		<div class="wrpaper">
			<header class="header">
					<div class="header__container">
						<a href="#" class="header__logo">
							<img src="../img/moTr.gif" alt="О Тебе радуется">
						</a>
						<div class="header__menu menu">
							<div class="menu__icon">
								<span></span>
							</div>
							<nav class="menu__body">
								<ul class="menu__list">
									<li><a href="../indexnew.html" class="menu__link">Главная</a></li>
									<li><a href="../calendartek.html" class="menu__link">Расписание и календарь</a></li>
									<li>
										<a href="../history_prihoda/history.html" class="menu__link">История прихода</a>
										<span class="menu__arrow"></span>
										<ul class="menu__sub-list">
											<li>
												<a href="../history_prihoda/history1.html" class="menu__sub-link">Первый приходской храм</a>
											</li>
											<li>
												<a href="../history_prihoda/history2.html" class="menu__sub-link">Из истории возведения Покровского храма</a>
											</li>
											<li>
												<a href="../history_prihoda/history3.html" class="menu__sub-link">Установка мозаик</a>
											</li>
											<li>
												<a href="../history_prihoda/history4.html" class="menu__sub-link">Покровский храм сегодня</a>
											</li>
										</ul>
									</li>
									<li>
										<a href="../mozaiki_hrama/mozaiki.html" class="menu__link">Мозаики собора</a>
										<span class="menu__arrow"></span>
										<ul class="menu__sub-list">
											<li>
												<a href="../mozaiki_hrama/mozaiki1.html" class="menu__sub-link">О Тебе радуется</a>
											</li>
											<li>
												<a href="../mozaiki_hrama/mozaiki2.html" class="menu__sub-link">Господь Вседержитель</a>
											</li>
											<li>
												<a href="../mozaiki_hrama/mozaiki3.html" class="menu__sub-link">Богоматель с ангельскими чинами</a>
											</li>
											<li>
												<a href="../mozaiki_hrama/mozaiki4.html" class="menu__sub-link">Собор Архистратига Михаила</a>
											</li>
											<li>
												<a href="../mozaiki_hrama/mozaiki5.html" class="menu__sub-link">Спаситель с предстоящими</a>
											</li>
											<li>
												<a href="../mozaiki_hrama/mozaiki6.html" class="menu__sub-link">Спаситель с донатором</a>
											</li>
											<li>
												<a href="../mozaiki_hrama/mozaiki7.html" class="menu__sub-link">Святитель Алексий Московский</a>
											</li>
											<li>
												<a href="../mozaiki_hrama/mozaiki8.html" class="menu__sub-link">Преподобный Иосиф Волоцкий</a>
											</li>
											<li>
												<a href="../mozaiki_hrama/mozaiki9.html" class="menu__sub-link">Покров Богородицы</a>
											</li>
											<li>
												<a href="../mozaiki_hrama/mozaiki10.html" class="menu__sub-link">Нерукотворный образ</a>
											</li>
										</ul>
									</li>
									<li>
										<a href="molitv.html" class="menu__link">Молитвослов</a>
										<span class="menu__arrow"></span>
										<ul class="menu__sub-list">
											<li>
												<a href="molitv/utrennie.html" class="menu__sub-link">Утрение молитвы</a>
											</li>
											<li>
												<a href="#" class="menu__sub-link">Вечерние молитвы</a>
											</li>
											<li>
												<a href="molitv/triconona.html" class="menu__sub-link">Три канона</a>
											</li>
											<li>
												<a href= "molitv/ko_prichastiu.html" class="menu__sub-link">Правило ко причащению</a>
											</li>
											<li>
												<a href= "molitv/blagodar.html" class="menu__sub-link">Благодарственные молитвы после причастия</a>
											</li>
										</ul>
									</li>
									<li>
										<a href="../sunschool/sunschool.html" class="menu__link">Воскресная школа</a>
										<span class="menu__arrow"></span>
										<ul class="menu__sub-list">
											<li>
												<a href="../sunschool/sunschool1.html" class="menu__sub-link">Расписание занятий</a>
											</li>
											<li>
												<a href="../sunschool/sunschool2.html" class="menu__sub-link">Наша жизнь и успехи</a>
											</li>
											<li>
												<a href="../sunschool/sunschool3.html" class="menu__sub-link">Маленьким для школы</a>
											</li>
										</ul>
									</li>
								</ul>
							</nav>
						</div>
					</div>
			</header>
			<main class="page">
				<section class="page__section page__section_2">
					<h2 class="page__sub-title"></h2>
					<div class="page__text">
						<center><p class="molitva">Вечерние молитвы</p></center>
						&nbsp&nbsp&nbsp&nbspГосподи Иисусе Христе, Сыне Божий, молитв ради Пречистыя Твоея Матере и всех святых, помилуй нас. Аминь.
						<p>&nbsp&nbsp&nbsp&nbspСлава Тебе, Боже наш, слава Тебе.</p>

						<center> <p class="nazvanie">Молитва Святому Духу</p></center>
						&nbsp&nbsp&nbsp&nbspЦарю Небесный, Утешителю, Душе истины, Иже везде сый и вся исполняяй, Сокровище благих и жизни Подателю, прииди и вселися в ны, и очисти ны от всякия скверны, и спаси, Блаже, души наша.

						<center><p class="nazvanie">Трисвятое</p></center>
						<p>&nbsp&nbsp&nbsp&nbspСвятый Боже, Святый Крепкий, Святый Безсмертный, помилуй нас.<i class="poysnenie">(Трижды)</i></p>

						<p>&nbsp&nbsp&nbsp&nbspСлава Отцу и Сыну и Святому Духу, и ныне и присно и во веки веков. Аминь.</p>

						<center><p class="nazvanie">Молитва ко Пресвятой Троице</center></p>

						<p>&nbsp&nbsp&nbsp&nbspПресвятая Троице, помилуй нас; Господи, очисти грехи наша; Владыко, прости беззакония наша; Святый, посети и исцели немощи наша, имене Твоего ради.</p>
						<p>&nbsp&nbsp&nbsp&nbspГосподи, помилуй. <i class="poysnenie">(Трижды)</i></p>
						<p>&nbsp&nbsp&nbsp&nbspСлава Отцу и Сыну и Святому Духу, и ныне и присно и во веки веков. Аминь.</p>

						<center><p class="nazvanie">Молитва Господня</p></center>

						<p>&nbsp&nbsp&nbsp&nbspОтче наш, Иже еси на небесех! Да святится имя Твое, да приидет Царствие Твое, да будет воля Твоя, яко на небеси и на земли. Хлеб наш насущный даждь нам днесь; и остави нам долги наша, якоже и мы оставляем должником нашим; и не введи нас во искушение, но избави нас от лукаваго.</p>
						<center><p class="nazvanie">Тропари, глас 6-й</p></center>

						<p>&nbsp&nbsp&nbsp&nbspПомилуй нас, Господи, помилуй нас; всякаго бо ответа недоумеюще, сию Ти молитву яко Владыце грешнии приносим: помилуй нас.</p>

						<p>&nbsp&nbsp&nbsp&nbspСлава: Господи, помилуй нас, на Тя бо уповахом; не прогневайся на ны зело, ниже помяни беззаконий наших, но призри и ныне яко благоутробен, и избави ны от враг наших; Ты бо еси Бог наш, и мы людие Твои, вси дела руку Твоею, и имя Твое призываем.</p>
						<p>&nbsp&nbsp&nbsp&nbspИ ныне: Милосердия двери отверзи нам, благословенная Богородице, надеющиися на Тя да не погибнем, но да избавимся Тобою от бед: Ты бо еси спасение рода христианскаго.</p> <p>&nbsp&nbsp&nbsp&nbspГосподи, помилуй.<i class="poysnenie">(12 раз) </i></p>

						<center><p class="nazvanie">Молитва 1-я, святого Макария Великого, к Богу Отцу</p></center><br>

						<p>&nbsp&nbsp&nbsp&nbspБоже вечный и Царю всякаго создания, сподобивый мя даже в час сей доспети, прости ми грехи, яже сотворих в сей день делом, словом и помышлением, и очисти, Господи, смиренную мою душу от всякия скверны плоти и духа. И даждь ми, Господи, в нощи сей сон прейти в мире, да востав от смиреннаго ми ложа, благоугожду пресвятому имени Твоему, во вся дни живота моего, и поперу борющия мя враги плотския и безплотныя. И избави мя, Господи, от помышлений суетных, оскверняющих мя, и похотей лукавых. Яко Твое есть царство, и сила и слава, Отца и Сына и Святаго Духа, ныне и присно и во веки веков. Аминь.</p>

						<center><p class="nazvanie">Молитва 2-я, святого Антиоха, ко Господу нашему Иисусу Христу</p></center>

						<p>&nbsp&nbsp&nbsp&nbspВседержителю, Слово Отчее, Сам совершен сый, Иисусе Христе, многаго ради милосердия Твоего никогдаже отлучайся мене, раба Твоего, но всегда во мне почивай. Иисусе, добрый Пастырю Твоих овец, не предаждь мене крамоле змиине, и желанию сатанину не остави мене, яко семя тли во мне есть. Ты убо, Господи Боже покланяемый, Царю Святый, Иисусе Христе, спяща мя сохрани немерцающим светом, Духом Твоим Святым, Имже освятил еси Твоя ученики. Даждь, Господи, и мне, недостойному рабу Твоему, спасение Твое на ложи моем: просвети ум мой светом разума святаго Евангелия Твоего, душу любовию Креста Твоего, сердце чистотою словесе Твоего, тело мое Твоею страстию безстрастною, мысль мою Твоим смирением сохрани, и воздвигни мя во время подобно на Твое славословие. Яко препрославлен еси со Безначальным Твоим Отцем и с Пресвятым Духом во веки. Аминь.</p>

						<center><p class="nazvanie">Молитва 3- я, ко Пресвятому Духу</p></center>

						<p>&nbsp&nbsp&nbsp&nbspГосподи, Царю Небесный, Утешителю, Душе истины, умилосердися и помилуй мя грешнаго раба Твоего, и отпусти ми недостойному, и прости вся, елика Ти согреших днесь яко человек, паче же и не яко человек, но и горее скота, вольныя моя грехи и невольныя, ведомыя и неведомыя: яже от юности и науки злы, и яже суть от нагльства и уныния. Аще именем Твоим кляхся, или похулих е в помышлении моем; или кого укорих; или оклеветах кого гневом моим, или опечалих, или о чем прогневахся; или солгах, или безгодно спах, или нищ прииде ко мне, и презрех его; или брата моего опечалих, или свадих, или кого осудих; или развеличахся, или разгордехся, или разгневахся; или стоящу ми на молитве, ум мой о лукавствии мира сего подвижеся, или развращение помыслих; или объядохся, или опихся, или без ума смеяхся; или лукавое помыслих, или доброту чуждую видев, и тою уязвлен бых сердцем; или неподобная глаголах, или греху брата моего посмеяхся, моя же суть безчисленная согрешения; или о молитве не радих, или ино что содеях лукавое, не помню, та бо вся и больша сих содеях. Помилуй мя, Творче мой Владыко, унылаго и недостойнаго раба Твоего, и остави ми, и отпусти, и прости мя, яко Благ и Человеколюбец, да с миром лягу, усну и почию, блудный, грешный и окаянный аз, и поклонюся, и воспою, и прославлю пречестное имя Твое, со Отцем, и Единородным Его Сыном, ныне и присно и во веки. Аминь.</p>
						<center><p class="nazvanie">Молитва 4-я, святого Макария Великого</p></center>

						<p>&nbsp&nbsp&nbsp&nbspЧто Ти принесу, или что Ти воздам, великодаровитый Безсмертный Царю, щедре и человеколюбче Господи, яко ленящася мене на Твое угождение, и ничтоже благо сотворша, привел еси на конец мимошедшаго дне сего, обращение и спасение души моей строя? Милостив ми буди грешному и обнаженному всякаго дела блага, возстави падшую мою душу, осквернившуюся в безмерных согрешениих, и отыми от мене весь помысл лукавый видимаго сего жития. Прости моя согрешения, едине Безгрешне, яже Ти согреших в сей день, ведением и неведением, словом, и делом, и помышлением, и всеми моими чувствы. Ты Сам, покрывая, сохрани мя от всякаго сопротивнаго обстояния Божественною Твоею властию, и неизреченным человеколюбием, и силою. Очисти, Боже, очисти множество грехов моих. Благоволи, Господи, избавити мя от сети лукаваго, и спаси страстную мою душу, и осени мя светом лица Твоего, егда приидеши во славе, и неосужденна ныне сном уснути сотвори, и без мечтания, и несмущен помысл раба Твоего соблюди, и всю сатанину детель отжени от мене, и просвети ми разумныя очи сердечныя, да не усну в смерть. И посли ми Ангела мирна, хранителя и наставника души и телу моему, да избавит мя от враг моих; да востав со одра моего, принесу Ти благодарственныя мольбы. Ей, Господи, услыши мя грешнаго и убогаго раба Твоего, изволением и совестию; даруй ми воставшу словесем Твоим поучитися, и уныние бесовское далече от мене отгнано быти сотвори Твоими Ангелы; да благословлю имя Твое святое, и прославлю, и славлю Пречистую Богородицу Марию, Юже дал еси нам грешным заступление, и приими Сию молящуюся за ны; вем бо, яко подражает Твое человеколюбие, и молящися не престает. Тоя заступлением, и Честнаго Креста знамением, и всех святых Твоих ради, убогую душу мою соблюди, Иисусе Христе Боже наш, яко Свят еси, и препрославлен во веки. Аминь.</p>
						<center><p class="nazvanie">Молитва 5-я</p></center>

						<p>&nbsp&nbsp&nbsp&nbspГосподи Боже наш, еже согреших во дни сем словом, делом и помышлением, яко Благ и Человеколюбец прости ми. Мирен сон и безмятежен даруй ми. Ангела Твоего хранителя посли, покрывающа и соблюдающа мя от всякаго зла, яко Ты еси хранитель душам и телесем нашим, и Тебе славу возсылаем, Отцу и Сыну и Святому Духу, ныне и присно и во веки веков. Аминь.</p>

						<center><p class="nazvanie">Молитва 6-я</p></center>

						<p>&nbsp&nbsp&nbsp&nbspГосподи Боже наш, в Негоже веровахом, и Егоже имя паче всякаго имене призываем, даждь нам, ко сну отходящим, ослабу души и телу, и соблюди нас от всякаго мечтания, и темныя сласти кроме; устави стремление страстей, угаси разжжения востания телеснаго. Даждь нам целомудренно пожити делы и словесы; да добродетельное жительство восприемлюще, обетованных не отпадем благих Твоих, яко благословен еси во веки. Аминь.</p>
						<center><p class="nazvanie">Молитва 7-я, святого Иоанна Златоуста (24 молитвы, по числу часов дня и ночи)</p></center>

						<p>&nbsp&nbsp&nbsp&nbsp<sup>1</sup>Господи, не лиши мене небесных Твоих благ.</p>

						<p>&nbsp&nbsp&nbsp&nbsp<sup>2</sup>Господи, избави мя вечных мук.</p>

						<p>&nbsp&nbsp&nbsp&nbsp<sup>3</sup>Господи, умом ли или помышлением, словом или делом согреших, прости мя.</p>

						<p>&nbsp&nbsp&nbsp&nbsp<sup>4</sup>Господи, избави мя всякаго неведения и забвения, и малодушия, и окамененнаго нечувствия.</p>

						<p>&nbsp&nbsp&nbsp&nbsp<sup>5</sup>Господи, избави мя от всякаго искушения.</p>

						<p>&nbsp&nbsp&nbsp&nbsp<sup>6</sup>Господи, просвети мое сердце, еже помрачи лукавое похотение.</p>

						<p>&nbsp&nbsp&nbsp&nbsp<sup>7</sup>Господи, аз яко человек согреших, Ты же яко Бог щедр, помилуй мя, видя немощь души моея.</p>

						<p>&nbsp&nbsp&nbsp&nbsp<sup>8</sup>Господи, посли благодать Твою в помощь мне, да прославлю имя Твое святое.</p>

						<p>&nbsp&nbsp&nbsp&nbsp<sup>9</sup>Господи Иисусе Христе, напиши мя раба Твоего в книзе животней и даруй ми конец благий.</p>

						<p>&nbsp&nbsp&nbsp&nbsp<sup>10</sup>Господи, Боже мой, аще и ничтоже благо сотворих пред Тобою, но даждь ми по благодати Твоей положити начало благое.</p>

						<p>&nbsp&nbsp&nbsp&nbsp<sup>11</sup>Господи, окропи в сердце моем росу благодати Твоея.</p>

						<p>&nbsp&nbsp&nbsp&nbsp<sup>12</sup>Господи небесе и земли, помяни мя грешнаго раба Твоего, студнаго и нечистаго, во Царствии Твоем. Аминь.</p><br>

						<p>&nbsp&nbsp&nbsp&nbsp<sup>1</sup>Господи, в покаянии приими мя.</p>

						<p>&nbsp&nbsp&nbsp&nbsp<sup>2</sup>Господи, не остави мене.</p>

						<p>&nbsp&nbsp&nbsp&nbsp<sup>3</sup>Господи, не введи мене в напасть.</p>

						<p>&nbsp&nbsp&nbsp&nbsp<sup>4</sup>Господи, даждь ми мысль благу.</p>

						<p>&nbsp&nbsp&nbsp&nbsp<sup>5</sup>Господи, даждь ми слезы и память смертную, и умиление.</p>

						<p>&nbsp&nbsp&nbsp&nbsp<sup>6</sup>Господи, даждь ми помысл исповедания грехов моих.</p>

						<p>&nbsp&nbsp&nbsp&nbsp<sup>7</sup>Господи, даждь ми смирение, целомудрие и послушание.</p>

						<p>&nbsp&nbsp&nbsp&nbsp<sup>8</sup>Господи, даждь ми терпение, великодушие и кротость.</p>

						<p>&nbsp&nbsp&nbsp&nbsp<sup>9</sup>Господи, всели в мя корень благих, страх Твой в сердце мое.</p>

						<p>&nbsp&nbsp&nbsp&nbsp<sup>10</sup>Господи, сподоби мя любити Тя от всея души моея и помышления и творити во всем волю Твою.</p>

						<p>&nbsp&nbsp&nbsp&nbsp<sup>11</sup>Господи, покрый мя от человек некоторых, и бесов, и страстей, и от всякия иныя неподобныя вещи.</p>

						<p>&nbsp&nbsp&nbsp&nbsp<sup>12</sup>Господи, веси, яко твориши, якоже Ты волиши, да будет воля Твоя и во мне грешнем, яко благословен еси во веки. Аминь.

						<center><p class="nazvanie">Молитва 8-я, ко Господу нашему Иисусу Христу</p></center>

						<p>&nbsp&nbsp&nbsp&nbspГосподи Иисусе Христе, Сыне Божий, ради честнейшия Матере Твоея, и безплотных Твоих Ангел, Пророка же и Предтечи и Крестителя Твоего, богоглаголивых же апостол, светлых и добропобедных мученик, преподобных и богоносных отец, и всех святых молитвами, избави мя настоящаго обстояния бесовскаго. Ей, Господи мой и Творче, не хотяй смерти грешнаго, но якоже обратитися и живу быти ему, даждь и мне обращение окаянному и недостойному; изми мя от уст пагубнаго змия, зияющаго пожрети мя и свести во ад жива. Ей, Господи мой, утешение мое, Иже мене ради окаяннаго в тленную плоть оболкийся, исторгни мя от окаянства, и утешение подаждь души моей окаянней. Всади в сердце мое творити Твоя повеления, и оставити лукавая деяния, и получити блаженства Твоя: на Тя бо, Господи, уповах, спаси мя.</p>

						<center><p class="nazvanie">Молитва 9-я, ко Пресвятой Богородице, Петра Студийского</p></center>

						<p>&nbsp&nbsp&nbsp&nbspК Тебе Пречистей Божией Матери аз окаянный припадая молюся: веси, Царице, яко безпрестани согрешаю и прогневляю Сына Твоего и Бога моего, и многажды аще каюся, лож пред Богом обретаюся, и каюся трепеща: неужели Господь поразит мя, и по часе паки таяжде творю; ведущи сия, Владычице моя Госпоже Богородице, молю, да помилуеши, да укрепиши, и благая творити да подаси ми. Веси бо, Владычице моя Богородице, яко отнюд имам в ненависти злая моя дела, и всею мыслию люблю закон Бога моего; но не вем, Госпоже Пречистая, откуду яже ненавижду, та и люблю, а благая преступаю. Не попущай, Пречистая, воли моей совершатися, не угодна бо есть, но да будет воля Сына Твоего и Бога моего: да мя спасет, и вразумит, и подаст благодать Святаго Духа, да бых аз отселе престал сквернодейства, и прочее пожил бых в повелении Сына Твоего, Емуже подобает всякая слава, честь и держава, со Безначальным Его Отцем, и Пресвятым и Благим и Животворящим Его Духом, ныне и присно, и во веки веков. Aминь.</p>

						<center><p class="nazvanie">Молитва 10-я, ко Пресвятой Богородице</p></center>

						<p>&nbsp&nbsp&nbsp&nbspБлагаго Царя благая Мати, Пречистая и Благословенная Богородице Марие, милость Сына Твоего и Бога нашего излей на страстную мою душу и Твоими молитвами настави мя на деяния благая, да прочее время живота моего без порока прейду и Тобою рай да обрящу, Богородице Дево, едина Чистая и Благословенная.</p>

						<center><p class="nazvanie">Молитва 11-я, ко святому Ангелу хранителю</p></center>

						<p>&nbsp&nbsp&nbsp&nbspАнгеле Христов, хранителю мой святый и покровителю души и тела моего, вся ми прости, елика согреших во днешний день, и от всякаго лукавствия противнаго ми врага избави мя, да ни в коемже гресе прогневаю Бога моего; но моли за мя грешнаго и недостойнаго раба, яко да достойна мя покажеши благости и милости Всесвятыя Троицы и Матере Господа моего Иисуса Христа и всех святых. Аминь.</p>

						<center><p class="nazvanie">Кондак Богородице</p></center>

						<p>&nbsp&nbsp&nbsp&nbsp&nbsp&nbsp&nbsp&nbspВзбранной Воеводе победительная, яко избавльшеся от злых, благодарственная восписуем Ти раби Твои, Богородице, но яко имущая державу непобедимую, от всяких нас бед свободи, да зовем Ти; радуйся, Невесто Неневестная.</p>

						<p>&nbsp&nbsp&nbsp&nbspПреславная Приснодево, Мати Христа Бога, принеси нашу молитву Сыну Твоему и Богу нашему, да спасет Тобою души наша.</p>

						<p>&nbsp&nbsp&nbsp&nbspВсе упование мое на Тя возлагаю, Мати Божия, сохрани мя под кровом Твоим.</p>

						<p>&nbsp&nbsp&nbsp&nbspБогородице Дево, не презри мене, грешнаго, требующа Твоея помощи и Твоего заступления, на Тя бо упова душа моя, и помилуй мя.</p>

						<center><p class="nazvanie">Молитва святого Иоанникия</p></center>

						<p>&nbsp&nbsp&nbsp&nbspУпование мое Отец, прибежище мое Сын, покров мой Дух Святый: Троице Святая, слава Тебе.</p>

						<p>&nbsp&nbsp&nbsp&nbspДостойно есть яко воистинну блажити Тя, Богородицу, Присноблаженную и Пренепорочную и Матерь Бога нашего. Честнейшую Херувим и славнейшую без сравнения Серафим, без истления Бога Слова рождшую, сущую Богородицу Тя величаем.</p>

						<p>&nbsp&nbsp&nbsp&nbspСлава Отцу и Сыну и Святому Духу, и ныне и присно и во веки веков. Аминь.</p>

						<p>&nbsp&nbsp&nbsp&nbspГосподи, помилуй. <i class="poysnenie">(Трижды)</i></p>

						<p>&nbsp&nbsp&nbsp&nbspГосподи Иисусе Христе, Сыне Божий, молитв ради Пречистыя Твоея Матере, преподобных и богоносных отец наших и всех святых, помилуй нас. Аминь.</p>

						<center><p class="nazvanie">Молитва святого Иоанна Дамаскина</p></center>

						<p>&nbsp&nbsp&nbsp&nbspВладыко Человеколюбче, неужели мне одр сей гроб будет, или еще окаянную мою душу просветиши днем? Се ми гроб предлежит, се ми смерть предстоит. Суда Твоего, Господи, боюся и муки безконечныя, злое же творя не престаю: Тебе Господа Бога моего всегда прогневляю, и Пречистую Твою Матерь, и вся Небесныя силы, и святаго Ангела хранителя моего. Вем убо, Господи, яко недостоин есмь человеколюбия Твоего, но достоин есмь всякаго осуждения и муки. Но, Господи, или хощу, или не хощу, спаси мя. Аще бо праведника спасеши, ничтоже велие; и аще чистаго помилуеши, ничтоже дивно: достойни бо суть милости Твоея. Но на мне грешнем удиви милость Твою: о сем яви человеколюбие Твое, да не одолеет моя злоба Твоей неизглаголанней благости и милосердию: и якоже хощеши, устрой о мне вещь.</p>

						<p>&nbsp&nbsp&nbsp&nbspПросвети очи мои, Христе Боже, да не когда усну в смерть, да не когда речет враг мой: укрепихся на него.</p>

						<p>&nbsp&nbsp&nbsp&nbspСлава:

						Заступник души моея буди, Боже, яко посреде хожду сетей многих; избави мя от них и спаси мя, Блаже, яко Человеколюбец.</p>

						<p>&nbsp&nbsp&nbsp&nbspИ ныне:

						Преславную Божию Матерь, и святых Ангел Святейшую, немолчно воспоим сердцем и усты, Богородицу сию исповедающе, яко воистинну рождшую нам Бога воплощенна, и молящуюся непрестанно о душах наших.</p>

						<center><p class="poysnenie">Знаменуй себя крестом и говори молитву Честному Кресту:</p></center>

						<p>&nbsp&nbsp&nbsp&nbspДа воскреснет Бог, и расточатся врази Его, и да бежат от лица Его ненавидящии Его. Яко исчезает дым, да исчезнут; яко тает воск от лица огня, тако да погибнут беси от лица любящих Бога и знаменующихся крестным знамением, и в веселии глаголющих: радуйся, Пречестный и Животворящий Кресте Господень, прогоняяй бесы силою на тебе пропятаго Господа нашего Иисуса Христа, во ад сшедшаго и поправшего силу диаволю, и даровавшаго нам тебе Крест Свой Честный на прогнание всякаго супостата. О, Пречестный и Животворящий Кресте Господень! Помогай ми со Святою Госпожею Девою Богородицею и со всеми святыми во веки. Аминь.</p>

						<center><p class="poysnenie">Или кратко:</p></center>

						<p>&nbsp&nbsp&nbsp&nbspОгради мя, Господи, силою Честнаго и Животворящаго Твоего Креста, и сохрани мя от всякаго зла.</p>

						<center><p class="nazvanie">Молитва</p></center>

						<p>&nbsp&nbsp&nbsp&nbspОслаби, остави, прости, Боже, прегрешения наша, вольная и невольная, яже в слове и в деле, яже в ведении и не в ведении, яже во дни и в нощи, яже во уме и в помышлении: вся нам прости, яко Благ и Человеколюбец.</p>

						<center><p class="nazvanie">Молитва</p></center>

						<p>&nbsp&nbsp&nbsp&nbspНенавидящих и обидящих нас прости, Господи Человеколюбче. Благотворящим благосотвори. Братиям и сродником нашим даруй яже ко спасению прошения и жизнь вечную. В немощех сущия посети и исцеление даруй. Иже на мори управи. Путешествующим спутешествуй. Православным христианом споборствуй. Служащим и милующим нас грехов оставление даруй. Заповедавших нам недостойным молитися о них помилуй по велицей Твоей милости. Помяни, Господи, прежде усопших отец и братий наших и упокой их, идеже присещает свет лица Твоего. Помяни, Господи, братий наших плененных и избави я от всякаго обстояния. Помяни, Господи, плодоносящих и доброделающих во святых Твоих церквах, и даждь им яже ко спасению прошения и жизнь вечную. Помяни, Господи, и нас, смиренных и грешных и недостойных раб Твоих, и просвети наш ум светом разума Твоего, и настави нас на стезю заповедей Твоих, молитвами Пречистыя Владычицы нашея Богородицы и Приснодевы Марии и всех Твоих святых: яко благословен еси во веки веков. Аминь.</p>

						<center><p class="nazvanie">Исповедание грехов повседневное</p></center>

						<p>&nbsp&nbsp&nbsp&nbspИсповедаю Тебе Господу Богу моему и Творцу, во Святей Троице Единому, славимому и покланяемому, Отцу и Сыну и Святому Духу, вся моя грехи, яже содеях во вся дни живота моего, и на всякий час, и в настоящее время, и в прешедшия дни и нощи, делом, словом, помышлением, объядением, пиянством, тайноядением, празднословием, унынием, леностию, прекословием, непослушанием, оклеветанием, осуждением, небрежением, самолюбием, многостяжанием, хищением, неправдоглаголанием, скверноприбытчеством, мшелоимством, ревнованием, завистию, гневом, памятозлобием, ненавистию, лихоимством и всеми моими чувствы: зрением, слухом, обонянием, вкусом, осязанием и прочими моими грехи, душевными вкупе и телесными, имиже Тебе Бога моего и Творца прогневах, и ближняго моего онеправдовах: о сих жалея, винна себе Тебе Богу моему представляю, и имею волю каятися: точию, Господи Боже мой, помози ми, со слезами смиренно молю Тя: прешедшая же согрешения моя милосердием Твоим прости ми, и разреши от всех сих, яже изглаголах пред Тобою, яко Благ и Человеколюбец.</p>

						<center><p class="nazvanie">Когда отходишь ко сну, произноси:</p></center>

						<p>&nbsp&nbsp&nbsp&nbspВ руце Твои, Господи Иисусе Христе, Боже мой, предаю дух мой: Ты же мя благослови, Ты мя помилуй и живот вечный даруй ми. Аминь.</p>
					</div>
				</section>
			</main>
		</div>

	<script src="../js/scr3 - копия.js"></script>

</body>
</html>